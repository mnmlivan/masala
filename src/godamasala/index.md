---
title: Года масала
summary: Рецепта за приготвяне на года масала
---

*Года масала* представлява специална смес от подправки, уникална за махаращрийската кухня. Подправките, използвани тук, са ароматни и придават фин сладък аромат без нотки на пикантност или топлина. *Года* или *год* означава „сладък“ на маратхи. Ето защо понякога се нарича „сладка *масала*“. Трябва обаче да се отбележи, че *года масала* е сладка на аромат, а не на вкус.

Тази ароматна смес от подправки се добавя към много махаращрийски ястия, състоящи се от зеленчуци, леща и ориз. Всяко махаращрийско домакинство има своя собствена рецепта за *года масала* и пропорциите на подправките варират от дом до дом.

## Съставки

- 8 с. л. семена от кориандър
- 6 с. л. изсушн кокосов орех, неподсладен
- 7 с. л. семена от бял сусам
- 2 с. л. семена от кимион
- 2 ч. л. семена от ким
- 3 с. л. черен лишей
- ½ с. л. маково семе, по избор
- 4-5 броя изсушено червено чили
- 3 ч. л. черен нуг, по избор
- 1 ч. л. *наг кесар*, по избор
- ½ ч. л. черен пипер
- 25 карамфилчета
- 4-5 петсантиметрови пръчки канела
- 4 шушулки черен кардамон, само семената
- 5-6 шушулки зелен кардамон
- 7-8 листа от касия или 4-5 средноголеми дафинови листа
- 3-4 броя звездовиден анасон
- 1.5 ч. л. куркума, по избор
- ¼ ч. л. асафетида на прах (*хинг*), по избор
- 2 ч. л. олио

## Изпичане на основните съставки

1. Загрейте 1 чаена лъжичка олио в тежък малък тиган или касерол.
2. Добавете семената от кориандър. На слаб огън разбърквайте често и ги печете, докато станат ароматни и променят цвета си. Изсипете в чиния.
3. Добавете семената от кимион. Отново ги разбъркайте и печете на слаб огън, докато станат ароматни и променят цвета си. Изсипете в същата чиния.
4. Добавете семената от ким и следвайте същата процедура.
5. Добавете семената от черен нуг. Печете ги, докато станат ароматни.
6. Добавете семената от сусам. Печете, докато променят цвета си. Продължавайте да разбърквате около 1,5 до 2 минути на слаб огън.
7. След като сте готови, отстранете и оставете настрана в същата чиния.
8. Печете изсушения кокос, докато стане златист на цвят. Непрекъснато разбърквайте, за да получите равномерен цвят. Ако използвате маково семе, добавете го сега и печете, докато семената започнат да се пукат. Оставете настрана.
9. Добавете натрошените сухите червени люти чушки и печете, докато започнат да отделят остър аромат.
10. Добавете асафетидата и сухо печете, докато се отдели аромата. Това отнема няколко секунди. Отстранете и оставете настрана.
11. Отново загрейте 1 чаена лъжичка олио в същия тиган. Сега добавете всички ароматни подправки — канела, дафинов лист, черен пипер, звездовиден анасон, карамфил, семена от черен кардамон, зелен кардамон, *наг кесар*, черен лишей. На слаб огън печете, докато подправките станат ароматни. Това отнема около минута.

## Приготвяне на года масала

1. Оставете всички подправки и останалите съставки да се охладят.
2. Смилайте малки количества от изпечените подправки докато получите фина смес.
3. Смесете смлените и изпечени съставки в купа и разбъркайте добре.
4. Съхранявайте на сухо и далеч от пряка светлина и топлина.

## Кала масала срещу года масала

Освен *года масала*, има още две смески от подправки, които са уникални за махаращрийската кухня. Едната е *канда лахсун масала* (*масала* с лук и чесън), а другата е *кала масала* (черна *масала*). *Кала масала* и *года масала* са термини, които често се използват взаимозаменяемо, но са различни.

За повече разяснения попитах моя позната от Махаращра за разликата между *кала масала* и *года масала*. Тя сподели, че в *кала масала* добавя лук, но останалите подправки и съставки са същите. Лукът за *кала масала* се нарязва и след това се изсушава на слънце. След като изсъхне добре, той се задушава в масло, докато стане златистокафяв. Пърженият лук придава на *кала масала* по-тъмен, кафеникаво-черен цвят от *года масала*. Не би трябвало да се изненадате, че името *кала* означава „черен“ на хинди и маратхи!
