---
title: Панч пуран
summary: Рецепта за приготвяне на панч пуран
---

*Панч пуран* представлява типична *масала* смеска, използвана в Бангладеш и източната част на Индия, особено в регионалните кухни на Бенгал, Митхила, Асам и Ориса. Името буквално означава "пет подправки". За разлика от останалите ароматни смески, съставките на *панч пуран* никога не се смилат. Тази *масала* смеска се използва при готвенето на ориз, зеленчуци, *кърита*, *дал* и като съставна част на туршии. В Бенгал *панч пуран* понякога включва семена от *радхуни*, вместо синап. Набавянето на *радхуни* е трудно, но можете да го замените със семена от целина, които имат подобен вкус.

## Съставки

- 1 част семена от чимен
- 1 част семена от *нигела* (черен кимион)
- 1 част семена от кимион
- 1 част семена от черен синап
- 1 част семена от копър

Смесете добре всички съставки и съхранявайте в плътно затворен буркан в продължение на 3-4 месеца.

*Забележка:* Някои готвачи предпочитат да използват по-малко количество чимен, заради силния му и горчив вкус.

По-долу следва примерна рецепта от Западен Бенгал, използваща *панч пуран*:

## Зеленчуци по бенгалски

Съставки:

- 2 с. л. *гхи* или зехтин
- 1 с. л. *панч пуран*
- 1 ч. л. куркума
- ¼ ч. л. изсушени люспи от червено чили
- 1 чаша нарязан червен лук
- 4 скилидки чесън, счукани
- 2 чаши ситно нарязано прясно зеле
- 3 чаши тиквички, нарязани на малки кубчета
- 2 патладжана, нарязани на кубчета
- 2 чаши сварен нахут
- 2 чаши доматен сос
- 2 с. л. доматено пюре
- ½ ч. л. морска сол

Метод на приготвяне:

1. Загрейте мазнината в голяма тенджера. Когато се сгорещи, прибавете *панч пуран*. Пържете докато синапените семена започнат да се пукат и подскачат.
2. Добавете куркумата и чилито и гответе още 2 минути.
3. Разбъркайте с лука, чесъна и прясното зеле. Гответе докато зелето омекне.
4. Прибавете тиквичките, патладжана, нахута и половин чаша вода, останала от варенето на нахута. Покрийте и гответе на умерен огън 10 минути.
5. Добавете доматения сос и пюрето. Разбъркайте добре и гответе още 40 минути.
6. Поднесете със задушен бял ориз *басмати*.
