---
title: Гарам масала
---
*Гарам масала* представлява смес от няколко сухоизпечени и смлени „топли“ подправки. Според дрeвната Аюрведа „топлите“ подправки генерират вътрешна телесна топлина, докато „студените“ спомагат за охлажданто й. Произхождаща от по-студения климат на Северна Индия, *гарам масала* с лекота смесва такива „топли“ подправки като канела, карамфил, кориандър, кимион, черен пипер, изсушено чили, кардамон или индийско орехче. Почти всяко семейство притежава свои любими рецепти, като някои включват две или три съставки, докато други — дванадесет или повече. Ако изрично не е споменато, *гарам масала* се прибавя в края на готвенето, като по този начин се достига заключителния етап от смесването на аромати и вкусове.

Приготвянето на *гарам масала* в домашни условия е лесно. Всеки регион има своите класически комбинации. Процедурата обаче е една и съща навсякъде. Преди да се смелят на прах, семената на подправките и *даловете* се изпичат, за да освободят аромата си. Всичко от което се нуждаете е един голям дебелостенен тиган за пържене, електрическа кафемелачка и фино сито за пресяване.

Съставките се запичат на сухо върху слаб огън, като се разбъркват от време на време, за около 15–20 минути. Като алтернатива може да се използва изпичането им в тавичка в предварително загрята до 100°C фурна в продължение на 30 минути. С помощта на хаван или малка кухненска точилка натрошете изпечените цели канелени кори, листа от касия или дафинов лист и индийското орехче на малки парченца преди да ги смелите с останалите съставки. Също така, разчупете кардамоновите шушулки, за да съберете семената. (Самите шушулки не се използват!) Смилайте малки количества от изпечените подправки докато получите пудра. Пресейте през ситна цедка или сито и смесете добре с вече смлените съставки. След като се охладят напълно, поставете в плътнозатварящи се буркани. Съхранявайте на сухо и далеч от пряка светлина и топлина. Така приготвената *гарам масала* ще запази аромата си в продължение на 5–6 месеца.
